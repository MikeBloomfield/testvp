---
title: monobank
date: 2023-06-08T18:34:25+03:00
image: /images/monobank/mobo cover case.jpg
categories: 
- app
- brand
services: 
- music-composing
- audio-branding
- sound-design
contributors:
- Влад Плотніков
- Руслана Кручек
- Артем Баскоєв
homePageWeight: 2
weight: 2
draft: false
type: "work"
---

monobank — банк у телефоні — продукт співпраці Universal Bank і команди Fintech Band, прогресивний інструмент персонального банкінгу у вигляді мобільного застосунку.

У 2024 кількість користувачів monobank перевищило позначку в 8,5 млн, а загальна сума використаних ними грошей — 5,6 трлн гривень.

mono — проєкт, який постійно розвивається та активно комунікує з власною аудиторією, аби ставати дедалі кращим.

{{<image "/images/monobank/MB5.jpeg" "Photo"  >}}

## Фірмові звуки сповіщень

Ми почали співпрацю з monobank ще до того, як вони перетнули позначку в 1 млн клієнтів. 

Тоді на українському ринку жоден із банків та їхніх застосунків не мав власної впізнаваної звукової айдентики та не використовував аудіо системно (це вже значно пізніше ми мали [нагоду співпрацювати з ПУМБ Online](/works/pumb-online)!).

Команда mono хотіла додати в застосунок фірмові сповіщення, аби доповнити user-friendly інтерфейс, додати впізнаваність молодому бренду та виділитися на фоні конкурентів.

Спойлер: багато років потому звук зарахування грошей monobank став універсальним звуком зарахування грошей в українських ТікТоках, навіть якщо власне застосунок взагалі не фігурує у відео. ;)

{{<image "/images/monobank/MB6.jpeg" "Photo"  >}}

Концепція звучання була доволі проста та зрозуміла: маскот mono — QR-кіт, тож застосунок замуркотів і занявкав. Ноти калімби та дерев’яні перкусійні інструменти зробили всі сповіщення більш затишними та дружніми. А для кращої функціональності ми також додали в деякі сповіщення звукові ефекти, як-от дзеленчання касового апарату.

До речі, частина котячих «няв» — це нявчання кішки, яку ми спеціально записали, а інша — то наша співзасновниця Руслана та її hidden talents. А ось муркотіння виключно автентично котяче!

Так ми і створили перші сповіщення monobank, які вже стали айконік:

- поповнення рахунку;
- списання коштів;
- інфо-повідомлення від банку;
- вибір кешбеку;
- стандартне повідомлення.

{{<youtube "PKF-qUSLpNU" >}}

Пізніше, коли застосунок mono отримав оновлений дизайн, ми створили ще один набір звуків, куди увійшли сповіщення:

- переказу грошей між картками;
- привітання з Днем народження
- списання регулярного платежу
- отримання зарплатні;
- отримання нового скіна для QR-кота.

{{<youtube "bAgGRM7H4Qk" >}}

## База від monobank

Окрім застосунку мобільного банкінгу команда mono також створила аналог платформи Patreon — “База” — інструмент отримання легального заробітку для авторів контенту.

База дозволяє користувачам створювати підписки, отримувати донати, виводити QR та анімацію донатів на стрім. От якраз для останніх ми і створили характерне веселе звучання.

Під час [співпраці з PlayUA](/works/playua) ми вже розробляли такий елемент звукової айдентики, тож одразу знали, як мають звучати сповіщення “Бази”. 

Ми попіклувалися, щоби звуки не лише доповнювали анімацію, а й привертали увагу стрімера і викликали приємні емоції у аудиторії (що опосередковано впливає на їхнє бажання донатити й надалі!).

{{<youtube "NCuhxujr38s" >}}

А ось як одна з озвучених нами анімацій “Бази” працює в реальних умовах:

{{<youtube "j-Efy1fKHno" >}}

## Звучання in-app ігор

Якщо ви раптом не знали, в monobank є секретні in-app ігри. А окрім аудіо брендів наша команда також створює музику та звуковий дизайн для ігор. Тож усе зійшлося. :)

### Space Invader

У цій грі QR-кіт летить на ракеті крізь космос, мужньо рятує котостронафтів і ухиляється від астероїдів.

Оскільки гра має характерну ретро-стилістику, то і звучання для неї ми створили відповідне. Хоча дещо залишилося незмінним — врятовані космонавти цілком впізнавано нявкають. :)

Цікавий факт: у перші дні після релізу гра мала баг, через який не зберігалася кількість набраних очок, якщо в користувача був вимкнений звук. Ми тут ні до чого. Чесно.

{{<youtube "_XM24EYVVAM" >}}

### Кіт-сосиска

Після успіху Space Invader, у який клієнти monobank зіграли понад 7 мільйонів разів, команда mono додала в застосунок мінігру «Кіт-сосиска» в дусі легендарного ретро-жанру «змійка».

Тепер шкодливий QR-кіт їв лого українських банків і гинув через НБУ. Пізніше QR-кота замінив пес Патрон, який збирає міни.

Гра має таке ж ретро-звучання як і Space Invader, ми навіть не змінювали тональність, аби всі елементи застосунку звучали консистентно.

Проте музика «Сосиски» — має значно хитріший і кумедніший настрій, тож не дивно, що в нашому аудіальному мудборді були музичні теми «Рожевої пантери» й «Нікчемний я».

{{<youtube "BiYtJb1uurI" >}}